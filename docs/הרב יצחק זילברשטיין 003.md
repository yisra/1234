## האם מחללים שבת, להציל עובר כשהוא תוך ארבעים יום?

שאלה:

טרם בואנו להשיב על שאלתנו, הבה ונעיין, בשאלה דומה, האם מותר לחלל שבת, כשהאם אינה בסכנה, כי אם העובר, כדי להציל אותו, כשהוא תוך ארבעים יום להווצרותו כשהוא עדיין "מים" בעלמא. האם מתייחסים אליו כאל נפש?

האם נאמר עליו כל המציל נפש אחת מישראל כאילו הציל עולם ומלואו? ומה הדין באשה הרוצה להפיל עובר תוך ארבעים יום, האם מותר לנו לחלל שבת ולהגיע אליה ולהסביר לה שהדבר אסור, וסביר להניח שנציל אותו בכך.

תשובה:

נאמר ברא"ש (במסכת יומא סימן י"ג) עוברה שהריחה בשר קודש, או בשר חזיר, תוחבין לה כוש (פלך, בלע"ז שפינד"ל) ברוטב, ומכניסים לתוך פיה, אם נתיישבה דעתה מוטב, ואם לאו מביאים לה רוטב עצמה, אם נתיישבה דעתה מוטב, ואם לאו מביאין שומן עצמו, שאין לך דבר שעומד בפני פקוח נפש, חוץ מעבודה זרה, וגילוי עריות, ושפיכות דמים. וכתב הרמב"ן ז"ל: משמע מתוך דברי בעל "הלכות גדולות" דמשום סכנת וולד לחודיה מחללים, אפילו ליכא למיחש לדידה. (כלומר מאחר ונאמר סתם "עוברה שהריחה" משמע שגם בתחלת ההריון שאין כל חשש סכנה לאשה, כי אם לעובר, בכל זאת מאכילים את האם בשר קדשים או חזיר. הרי שגם למנוע סכנה מהעובר, מחללים שבת, או מאכילים אותה מאכלות אסורות). הוסיף שם ה"קרבן נתנאל" ס"ק י', דמשום סכנת וולד לחודיה מחללים שבת, ואפילו בהצלת עובר פחות מבן ארבעים יום שאין בו חיות כלל מחללין (לדעת בעל ההלכות, לרמב"ן שם).

וכך כתב השלחן ערוך או"ח סימן תרי"ח ב': עוברה שהריחה, לוחשין לה באזנה שיום הכפורים הוא, אם נתקררה דעתה מוטב, ואם לאו מאכילין אותה עד שתתיישב דעתה. ונאמר שם במשנ"ב א' עוברה שהריחה מאכל, וידוע שאם אין נותנים לה מה שמתאוה, היא וולדה מסוכנים, ואין הבדל בין תחילת עוברה (הריונה) ובין בסופה, ומלשון רש"י שכתב שהולד מתאוה, אפשר דלא שייך זה כי אם אחר מ' יום. כי תוך מ' יום אולי אינו מריח ולא מתאוה. אולם לרבינו-מנוח שפירש שהסכנה היא בגלל תאות האם, שתגרום להפלת העובר, אין הבדל. וגם כשהעובר תוך ארבעים יום מאכילים אותה. יעו"ש. נמצא שלשיטות אלו, גם תוך ארבעים יום שאין בו חיות כלל, בכל זאת עוברים על איסורים כדי להחיותו.

גם בבאו"ה סימן ש"ל סעיף ז' ד"ה או, כתוב: "לתירוץ א' (שהם דברי הבה"ג) מבואר שגם בולד קודם ארבעים יום, דמיא בעלמא הוא, אעפ"כ מחללים עליו שבת להצילו".

למדנו מדבריו לפשוט את שאלתנו, שלהלכה ולמעשה מותר לחלל שבת, כדי להציל עובר תוך ארבעים יום, למרות שהוא רק כמו מים.

יש לשאול אולי תוך ג' ימים הראשונים שלו (שאז פועלת עליו הגלולה בשם "פוסטינור" המונעת השרשה) אין מחללים עליו שבת כדי להצילו, כי שמא הוא נחשב "זרע" ועדיין אין שם עובר עליו? יש להשיב על כך, שאם כן היה על הבאו"ה לדקדק בלשונו כשכותב "תוך ארבעים יום מחללים עליו שבת כדי להצילו", היה עליו להדגיש "פרט לג' ימים הראשונים". כדי שלא נטעה ונקל לחלל שבת תוך ג' ימים הראשונים.

ומסתימות הדברים משמע שכל מ' ימים הראשונים מותר לחלל עליו שבת. יש לשאול עוד, הרי לפעמים מתחילה ההתחברות בין הזרע לביצית לאחר ג' ימים הראשונים. ומנין לנו שמחללים גם אז שבת כדי להצילו? יש להשיב על כך על פי דברי "הנודע ביהודה" אבהע"ז סימן ס"ט ד"ה ולא עוד, שהחשש הוא רחוק, ויש להניח שההריון מתחיל מיד בתחלת הארבעים יום הראשונים. עד כה הוכחנו שמחללים שבת כל משך ארבעים ימים הראשונים כדי להציל את העובר.

ומעתה נבא לדון אם מותר לאבד את העובר תוך שבעים ושתים שעות הראשונות. ויש להוכיח שאסור מהנאמר במסכת נדה דף מ"ד: בתוספות (לפי גרסת הגליון המהרש"א בשם ה"חוות-יאיר") "ודאי אם מותר להורגו, אין מחללים עליו את השבת". לפי הנחה זו הקושרת את שתי הדברים (שבת, ולא תרצח) יחד יוצא שאם מחללים עליו את השבת, אסור להרגו, שהרי נפסק עליו שהוא נפש. בין לגבי שבת, ובין לגבי איסור שפיכת דמו. ויעוין קובץ הערות סימן מ"ט. מש"כ בדברי ה"חוות יאיר". (זאת בנוסף לאיסור של איבוד זרע).

## קצת דברי הסבר על גלולת הפוסטינור

בקשנו קצת דברי הסבר על גלולת הפוסטינור, מרופא מומחה למיילדות וגניקולוגיה ד"ר יזהר בן-שלמה הי"ו ואלו דבריו:

הביצית והזרע, על פי רוב מתחברים תוך 3- 2 שעות מהביוץ, הגלולה "פוסטינור", גורמת לכך, שרירית הרחם לא תהיה כשירה לקלוט את העובר. באופן רגיל העובר שוהה בחצוצרה כ-5 ימים אחרי הביוץ, ורק אז משתרש ברחם, אחרי 20 שעות מההפריה כבר יש תאי עובר (שברור שאינם זרע או ביצית) ביום ההשרשה כבר ניתן להבחין בגוף התאים הפנימי, שהוא ממש נותן את תדמית העובר הסופי.

ד"ר יזהר בן-שלמה.

## להנפיק אישור מחלה כוזב כדי שדיילת לא תטוס בשבת

טבת תשס"ט

לכבוד הרב יצחק זילברשטיין שליט"א

נכנסה אלי מטופלת נצר למשפחה שומרת שבת, היא מספרת לי, שהיא עובדת כדיילת בחברת תעופה, ואינה רוצה לעבוד בשבת, \[יתכן שהחזרה בתשובה שלה נובעת מימי המלחמה והנסים טבת תשס"ט\] ולכן היא מבקשת ממני שאנפיק לה אישור מחלה, אבל אם לא אתן לה אישור, יתכן ותלך לעבוד. כאשר לאמיתו של דבר, כל נושא הרשאת חופש מחלה הוא מגוחך לחלוטין, כיום כל אדם בארץ יודע שדי לו שיספר לרופא שכואב לו הראש, ואין כל דרך בעולם להימנע מלאשר את החופשה המתבקשת, גם אם יש עדות נסיבתית להטיל ספק באמיתת הדיווח, האם אין בכך קירוב לדרב שקר, למרות שמקובל אצל כל הרופאים כמעט ללא יוצא מן הכלל להנפיק אישור על כל בקשה ללא ערעור כלשהו?

בברכה ד"ר סודי נמיר

תשובה

שכיר המתחזה לחולה, ולכן אינו בא לעבודה, והמעסיק משלם לו שכר מלא עבור הימים האלו, הרי זה גזל גמור, שהרי מן הדין פועל חייב לעבוד בכל כוחו, וגם אם הוא חולה קצת, צריך להגיע לעבודה, ולבקש ממעבידו שיתן לו עבודות קלות יותר, ואם הוא חולה כל כך עד שאינו יכול להגיע כלל לעבודה, יש לפעמים שהבעל הבית אינו צריך לשלם לו כלל שכר, ויש לפעמים שצריך לשלם לו כפועל בטל, כמבואר בשו"ע סימן שלג ס"ה ובש"ך שם ס"ק כה, אך בימינו המנהג הוא לשלם תשלום מלא עבור ימי מחלה, ומכוון שכלל גדול "הכל כמנהג המדינה", יש לשלם גם עבור ימי מחלה. אך אם הפועל אינו חולה, אסור לו להתבטל מעבודתו, ורופא המנפיק אישור מחלה, כשיודע שהחולה מתחזה, הרי הוא שותף לגזל.

והצעתי את השאלה לפני מו"ח מרן הגרי"ש אלישיב שליט"א, והשיב לי שהרופא לא ינפיק את אישור המחלה, כי בשקר לא מקיימים מצוות, ולבסוף יתפסו את הרופא וזה יעורר חילול השם. אלא יש לדיילת לבא לממונים עליה ולומר להם, אם אתם רוצים שאמשיך בעבודתי, תשחררו אותי מלעבוד בשבת, ואם אתם רוצים שאעבוד בשבת, אני מתפטרת מעבודתי למרות שלא תשלמו לי פצויים, ויקוים בה הפסוק (רות ב יב) 'ישלם ה' פעלך, ותהי משכורתך שלמה, מעם ה' אלקי ישראל'.

## להטיס מנתח קרבי משדה הקרב כדי שיוכל לישון וכך יוכל להמשיך לרפא חיילים

שאלה

רופא מנתח קרבי, נמצא בשדה הקרב במשך שבוע שלם, ובס"ד ריפא והציל חיילים רבים, אלא שמחמת ריבוי הקרבות, לא הצליח כמעט לישון, והרופא מרגיש בעצמו, שאם לא ישכב לישון במטתו לשמונה שעות לפחות, לא יוכל להמשיך לתפקד. ובא לשאול האם מותר לו לטוס בשבת במסוק משדה הקרב לביתו, כדי שיוכל לישון וכך יוכל להמשיך לרפא חיילים לאחר מכן?

תשובה

בכעין שאלה זו נשאלנו בעבר בענין רופא בבית חולים שחייב לנתח חולה מסוכן בשבת, והוא מרגיש בעצמו שאם יעשן לפני הניתוח ינתח יותר טוב ובא לשאול האם מותר לו לעשן בשבת?

ושמענו מהגאון ר' בצלאל ז'ולטי זצ"ל שפקפק בדבר, והסביר דבריו כך: כל נשימה ונשיפה מסיגריה ביום השבת אסורה. וקשה להעריך את מספר הנשיפות הנצרכות לרופא כדי שיוכל לנתח יותר טוב, ויש לחוש שיעשן יותר מהצורך, ומאחר ולא קיים מודד מדויק לשקול את הנצרך, לכן קשה להתיר.

ונבוא לבאר את דבריו בתוספת ביאור:

החתם סופר (אבה"ע סימן פב) נשאל על דבר אשה שנזקקה ליבם בן שש שנים, והעידו עליה רופאים מומחים שאם תתעגן עד אשר יגדל הנער ויגיע לגיל מצוות, אפשר שתחלה ותסתכן. נסתפק השואל אם אפשר להתיר לה להנשא לשוק מבלי להמתין לחליצה?

והשיב: אין להאמין לרופא אלא באדם שהוחזק בחולי, אבל אדם המתחזק כבריא, ולחש לרופא ואמר לו כך וכך כאב יש לי, והרופא שופט על פי דבריו כראוי לו, לא נתיר לו לעבור על איסורי תורה על פי חלומותיו ועל פי דבריו. ואף אם נחליט שיש להאמין לרופאים, הלא הבועל עובר איסור על כל בעילה ובעילה, ועל כל כח וכח, ולא הותר רק להציל נפש, ואם כן מי ישער איזה בעילה היא להצלת נפשה? ואם די לה פעם אחת בחודש, והוא בא עליה פעמיים, שניהם עוברים על איסור תורה. ואם אולי תתרפא, ויפסק החולי שלה, מי יכפנו לגרשה אז, והוא עמה כל ימיה באיסור וכו', עכ"ל.

מבואר בדבריו שאי אפשר להתיר איסור תורה עבור הצלת נפש, כל עוד לא ניתן למדוד ולשקול

במדויק כמה פעמים צריך לעבור את העבירה כדי להציל מהסכנה. וגדולה מזו, אם אין בידנו לפקח ולשמור שכאשר תחלוף הסכנה יפסקו העבירות, אין להתיר כבר כעת לעבור על העבירות. אמנם דברים אלו צריכים ביאור, שהרי כעת האשה במצב סכנה, ואם כן מה הטעם שאסור לה להבעל כעת מחמת החשש שתיבעל אחר כך בעילות מיותרות, הרי גם חשש זה צריך להדחות מפני הפיקוח נפש. על כל פנים שמענו מדברים אלו שאין לפרוץ באיסורי תורה כאשר אין גבול לפרצות. ולכן סבר הגאון הרב בצלאל ז'ולטי זצ"ל שקשה להתיר את העישון.

ויעויין גם במש"כ בביאור הלכה (סימן תריח ד"ה ואם) שצריך לכוין היטב כמה מזון צריכים לתת לחולה ביום הכיפורים, ולהזהר לא לתת לו יותר מהצורך.

וכמו כן שמעתי מפי מו"ח מרן הגרי"ש אלישיב שליט"א שאין להתיר לרופא לעשן ביום השבת בגלל פיקוח נפש. ואע"פ שהעישון הוא צורך גדול לרגילים ומכורים לו, ובימי השואה היו אנשים שהחליפו את פת לחמם בסיגריה, בכל זאת בשעת חירום אדם אוגר כוחות נפש, ומוציא מהכח אל הפועל משאבים פנימיים שלא קיימים אצלו בזמנים כתקונם. הגע עצמך רופא הזקוק לנתח את בנו יחידו אהוב נפשו, האם לא ינתח אותו במיטב כשוריו, בלי עשון הסיגריה? וכי לא יוכל להתגבר על הרגלו כדי להתאמץ בכל נימי הנפש שהניתוח יצליח? הוי אומר שרופא היודע את האחריות העומדת לפניו יעשה מלאכתו נאמנה גם בלי עשון, ולכן אין מקום להתיר לו את העישון בשבת.

דברים אלו אמורים ברופא יהודי המלא רחמים העושה עבודתו בדחילו ורחימו. אך רופא קל דעת הניגש לניתוח כדבר שגרתי, ואינו מרגיש את חיי האדם התלויים בו, יתכן שהעישון מותר לו, וההכרעה היא ביד הרופא, לשקול כמה נחוץ לו לעשן כדי שהניתוח יצליח ביותר.

אולם נראה שבעניננו, יתכן שמותר להטיס את הרופא, דהטעם של הרב זו'לטי, לא שייך בנידוננו, דדוקא בסגריות, יש סברא שלא כל נשיפה נצרכת לצורך פיקוח נפש, משא"כ כאן, אפילו אם הרופא יישן יותר מהצורך, אין בזה חילול שבת, וכל החילול שבת הוא בשביל שיוכל לישון על מטתו, וזה ודאי צורך גדול, ואם כן יתכן שהדבר מותר.

וכן הסברא של מו"ח שליט"א אינה שייכת בנידוננו, דדוקא בעישון, יש סברא לומר שאם יתגבר על הרגשותיו, הוא יוכל לנתח כראוי אף בלי סגריות, אך בשינה שהוא צורך אמיתי לאדם, והנשבע שלא יישן ג' ימים מלקין אותו וישן לאלתר, כי אי אפשר להתקיים בלי שינה, בזה יתכן שמותר להטיס אותו לביתו, שיוכל לישון כראוי.

והנה שמעתי מהגאון ר' נסים קרליץ שליט"א שסיפר בשם החזו"א מעשה בגאון ר' ברוך בער שלפני שהתמנה לרב הלך לשאול אורחות חיים, מרבו הגדול ר' חיים, ואמר לו שלפעמים עלול להגיע שאלה שהרב צריך להבין אם יש בזה פיקוח נפש, כגון מקרה שאדם זקן אין לו מקום לדור, מלבד בבית ילדיו שאינם שומרים מצוות וכשרות, ונשאלת השאלה האם מותר לו לדור שם. והתשובה תלוי בדרגת הפיקוח נפש שבדבר. ואת זה הרב צריך להחליט. ויתכן שאף בנידוננו, על הרופא להחליט אם הוא במצב כזה שהוא חייב לישון בביתו כדי להמשיך לטפל כראוי. ואם הוא במצב כזה, יתכן שהדבר מותר.

## רופא ששחררוהו בערב שבת לביתו, ויתכן שבשבת יקראו לו מחדש

טבת תשס"ט

שאלה

בערב שבת קודש פרשת ויחי תשס"ט היו רופאים צבאיים ערוכים לקראת המלחמה בעזה, אמרו להם הממונים עליהם, שהם יכולים לשוב לביתם, אך יתכן שיצטרכו להם בשבת קודש, אם המלחמה תפרוץ. הסתפקו הרופאים איך עליהם לנהוג, מצד אחד נוח להם לשוב לביתם, אך מאידך אם אכן יצטרכו להם, יאלצו לחלל שבת ביציאה מחוץ לתחום, ובנסיעה ברכב. האם היה מותר להם להיכנס לחשש חילול שבת מיותר?

תשובה

כתוב בספר חסידים (סימן תתנה) אשה הרה, וכבר הגיעה חודש התשיעי להריונה, בערב שבת עם חשיכה, יטמין מים, כדי שאם תלד בליל שבת או בשבת, הרי המים החמים מזומנים, ולא יחללו שבת. ולפי זה כתב המשנ"ב (סימן של ס"א) מן הראוי לאשה שהגיע לחודש תשיעי \[להריונה\] להזמין בכל ערב שבת כל הדברים הנצרכים לה, עכ"ל. ויש להעיר למה כתב המשנ"ב "מן הראוי" כלומר אין זה חיוב מוחלט, הרי בסימן רמ"ח כתוב: אסור להפליג בים שלשה ימים לפני השבת, ולפי בעל המאור הטעם הוא שמא יבא לידי סכנה ויצטרך לחלל שבת. הרי שיש איסור להיכנס למצב שיצטרכו לחלל שבת. ולא רק הנהגה ראויה. ויש לתרץ שהמפליג בספינה \[סמוך לשבת\] הרי הוא מכניס עצמו בידים לסכנה ולחילול שבת, ולכן חייב להימנע מכך. משא"כ היולדת שמשמים הכניסוה לסכנה ולחילול שבת אפשר שאינה חייבת לדאוג מערב שבת שלא יחללו עליה שבת. עוד אפשר לתרץ, שהמפליג בים, יש חשש גדול שיצטרך לחלל שבת. משא"כ באשה, מי יימר שתלד בשבת, ובזה יובן למה כתב הביאור הלכה (בסימן שד"מ) איש צבא "חייב" להכין כל צרכיו מערב שבת, ולא כתב "מן הראוי", משום שכיון שברור שיצטרך לחלל שבת, על כן מחויב הוא לדאוג שלא יבא לידי כך. וכתוב בספר תורת היולדת (פרק ב הערה א) מכל מקום נראה שעכ"פ לא תתרחק היולדת מבית החולים בערב שבת, כדי שלא יצטרכו לחלל שבת בנסיעה ארוכה, עכ"ל.

ונראה שאם מסתבר שיהיה תועלת להצלת נפשות בנסיעתו, כגון שהרופא ינוח יותר, ויאסוף כח לקראת הימים הקשים ויוכל להציל נפשות, מותר, וזאת על סמך הנאמר בקהלות יעקב (שבת סימן טו) שכתב: ונראה דדעת בעל המאור ז"ל הוא שדבר זה גורם שיצטרך לחלל שבת מחמת פיקוח נפש, אינו אסור אלא מדרבנן. דאי הוי איסור דאורייתא היה אסור אפילו קודם ג' ימים. וגם בברייתא מבואר דלדבר מצוה מותר אפילו בערב שבת ואילו היה בזה איסור דאורייתא לא היה שרינן במקום מצוה, עכ"ל. בעניננו הרי זה לדבר מצוה, ואולי גם פקוח נפש ולכן יש להקל.

